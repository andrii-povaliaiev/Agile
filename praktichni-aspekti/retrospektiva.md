---
description: >-
  Ретроспектива — це погляд у минуле, щоб зробити краще в майбутньому. У
  технічних і нетехнічних командах можна ретроспектувати практично що завгодно!
---

# Ретроспектива

#### Навіщо проводити ретроспективу?

Agile-ретроспектива була винайдена у 2001 році одним розчерком пера. Останній із дванадцяти принципів agile-розробки стверджує:

> «Команда повинна систематично аналізувати можливі способи підвищення ефективності й відповідно коригувати стиль своєї роботи».

Маніфест методики agile з усією ясністю проголошує: для кращої відповідності цінностям гнучкої методології розробки команди повинні регулярно зустрічатися для проведення перевірок і внесення змін. Зазвичай команди розробників дотримуються цього принципу, проводячи регулярні ретроспективні зустрічі, і хоча ця сторінка присвячена саме таким зустрічам, це не єдиний спосіб проведення ретроспективи.

Згодом концепція ретроспективи вийшла за межі груп розробників і поширилася на всі аспекти бізнесу та командної роботи.

Причина, з якої ретроспектива викликає стільки інтересу, полягає в тому, що саме тут починається реальне активне випробування методології agile. Багато ключових концепцій маніфесту гнучкої розробки підсилюються завдяки цим ретроспективним зустрічам. Обміркуйте наступні цінності:

* Люди та взаємодія важливіші за процеси й інструменти.
* Готовність до змін важливіша за слідування плану.

Суть ретроспективи полягає саме у взаємодії з реальними людьми для внесення змін і поліпшень. Мало що так добре підтримує принципи agile-розробки. Тепер, коли ми розібралися, чому ретроспектива така важлива, ознайомтеся з інформацією про те, як організувати таку зустріч.

#### Ретроспективна зустріч

Ретроспективи — це чудова можливість для agile-команди оцінити саму себе та скласти план покращення на майбутнє. Ретроспектива підтримує ідею постійного вдосконалення й захищає від пастки самовпевненості, змушуючи виходити за межі робочого циклу, щоб осмислити минуле.

Ціль ретроспективної зустрічі полягає в наступному:

* Оцінити, як пройшов останній спринт, ітерація або інша робоча одиниця (це особливо важливо у контексті динаміки, процесів і інструментів команди).
* Сформулювати вдалі й невдалі моменти й визначити їх пріоритет.
* Скласти й реалізувати план із покращення роботи команди.

Ретроспектива надає безпечне середовище, де можна зосередитися на самоаналізі й адаптації. Для успішного проведення ретроспективи необхідна атмосфера підтримки, яка заохочує внесок усіх учасників команди (але не змушує їх робити пропозиції).

Ретроспектива має приносити команді позитивний досвід і заряджати її енергією. Вона допомагає учасникам команди ділитися важливими відгуками, приймати розчарування та разом знаходити рішення. Організатори також можуть багато чого дізнатися для себе, зокрема краще зрозуміти, як працює команда і які труднощі (і успіхи) вона пережила в останньому спринті. Результатом успішної ретроспективи стає список поліпшень, за які учасники команди беруть відповідальність і до яких прагнуть у наступному спринті.

#### Як провести вашу першу ретроспективу

Хоча іноді буває корисно змінювати формат ретроспективи (докладніше про це нижче), деякі аспекти, такі як хронометраж, учасники й загальний формат, по можливості мають залишатись незмінними.

**Коли**\
Для agile-команд, які працюють за традиційним двотижневим спринтом, ретроспектива повинна проводитися наприкінці кожного спринта. Для команд, де робочий процес ближче до методу Kanban, більш доцільною може виявитись щомісячна або щоквартальна ретроспектива. Після розгортання масштабних ініціатив також корисно залучати представників вищого керівництва; намагайтеся обговорювати не кінцевий продукт, а спільну роботу команди над ним.

Виділіть на це від тридцяти хвилин до години залежно від того, скільки тривав спринт і який обсяг роботи потрібно охопити в обговоренні.

**Хто**\
На ретроспективі повинен бути присутній кожен учасник команди. Дискусією керує організатор зустрічі: це може бути Scrum-майстер, власник продукту, або ж можна передавати цю відповідальність між учасниками команди. Не бійтеся залучати до обговорення дизайнерів, маркетологів або інших співробітників, які брали участь у поточному спринті або ітерації.

**Що**\
Існує кілька способів урізноманітнити ретроспективу (про них поговоримо пізніше), але стандартний шаблон зустрічі виглядає так:

1. Складіть короткий список того, що працювало добре, і того, що можна покращити. Цей список можна створити на магнітній дошці або навіть на стіні за допомогою стікерів. Як би ви не зафіксували цей первинний зворотний зв’язок, обов’язково збережіть його після зустрічі, щоб мати змогу звернутися до нього в майбутньому.
2. Всією командою розставте елементи цього списку за важливістю. Ви можете виявити спільні теми, які зручно згрупувати.
3. Обговоріть способи й тактики для поліпшення двох верхніх елементів зі списку «Області для покращення». Зосередьтеся на кінцевих результатах, а не на діях, людях або минулому.
4. Складіть план дій. До завершення сесії команда має підготувати кілька практичних ідей щодо покращення вибраних областей, для яких будуть чітко визначені відповідальні й строки виконання.
5. Дотримуйтеся пункту 4 з дисципліною. Ніщо так не розчаровує, як постійне обговорення одних і тих самих труднощів на кожній ретроспективі. Щоб уникнути бездіяльності (і розчарування!), переконайтеся, що всі учасники повертаються до роботи з чітким розумінням подальших дій. Для кожного завдання з плану, складеного під час ретроспективи, потрібно призначити конкретного відповідального, який доведе його виконання до кінця.

#### Різноманіття додає смаку життю

Стандартизація ретроспективи — гарна ідея для поступового зміцнення стабільності й довіри в команді. Проте організатори можуть випробувати кілька прийомів, щоб зробити зустрічі більш інформативними, залучити нових учасників команди або просто підтримати інтерес.

* **Запросіть організатора зі сторони.** Зазвичай ретроспективу проводить Scrum-майстер або керівник проєкту, але ви можете запросити гостя, який допоможе провести наступну ретроспективу. Динаміка може позитивно змінитись, якщо людина, що веде дискусію, не буде особисто зацікавлена. Крім того, ця стратегія дозволяє працівникам організації спостерігати, як працюють інші agile-команди, і запозичити корисний досвід для використання у своїй команді.
* **Змініть список підказок.** Урешті-решт, ретроспектива покликана виявити, що працює, а що ні. Ви можете використати наступні варіанти підказок:
  * **Почати/Припинити/Продовжити:** які дії команді потрібно почати виконувати, а які — припинити або продовжити. Зосередьтеся на тому, як припинити виконання пунктів зі стовпця «Припинити».
  * **Більше/Менше:** що команда має робити більше, а що — менше. Створіть план щодо усунення основних пунктів зі списку «Робити менше».
  * **Радість/Смуток/Гнів:** що змушує учасників команди радіти, сумувати або гніватись. Як ви вже здогадалися, потрібно зосередитись на списках «Смуток» і «Гнів», і подумати, як покращити ситуацію, щоб наступного разу був заповнений тільки список «Радість».
* **Запросіть керівництво.** Після запуску великого проєкту запросіть на годину представника керівної команди і зосередьтесь на обговоренні спільної роботи команди (а не деталей реалізації цієї ініціативи).


# User Stories

#### Поняття User Story

User Story, або користувацька історія, допомагає побачити функції продукту очима кінцевого споживача. Основну частину User Story пишуть коротко, без технічних деталей і зайвих подробиць. Головне — зосередитися на цілях і потребах людей.

В основній частині User Story зазвичай зазначають:

● категорію, до якої належить користувач;\
● дію, яку він або вона хотіли б здійснити;\
● результат, який очікує отримати користувач після дії.

В історію обов’язково включають критерії приймання — умови, які повинні бути виконані, щоб історія вважалась завершеною.

Наприклад, співробітники компанії «Лапки Солюшнз» розробляють застосунок для власників домашніх тварин. Користувацька історія для майбутнього застосунку може виглядати так:\
«Через роботу я постійно в роз’їздах. Як власник кота, я хочу мати застосунок, який дозволить бачити мого улюбленця, щоб я міг переконатися, що він виглядає щасливим і здоровим».

#### Для чого застосовуються User Stories

Користувацькі історії допомагають побачити цінність функцій продукту і вирішити кілька задач:

**1. Розкласти вимоги на зрозумілі й виконувані елементи**

Користувацькі історії зазвичай описують не продукт повністю, а окремі його функції. Так простіше підійти до вирішення великого завдання. Наприклад, розробка застосунку для людей з тваринами може складатись з кількох завдань:

● Розробити безпечну і зручну реєстрацію та вхід у застосунок.\
● Спроєктувати опцію створення профілю, у якому можна зазначити породу тварини, кличку, вік і щеплення.\
● Придумати, як відстежувати активність домашньої тварини.

Так працює декомпозиція: складне завдання легше виконати, якщо розділити його на простіші. Кожне з них потім можна описати у форматі User Story.

**2. Полегшити оцінку ресурсів для розробки**

Коли вимоги у вигляді критеріїв приймання описані за єдиною структурою, завдання легше порівнювати між собою. Так можна оцінити, наскільки вони складні й скільки часу можуть зайняти.

**3. Додати ясності всій команді**

За допомогою користувацьких історій колеги можуть обговорити, як виглядатиме продукт, для кого його розробляють і навіщо. Основну частину User Story пишуть простою мовою, тому її зрозуміють і розробники, і менш технічно підковані учасники команди.

#### Плюси і мінуси користувацьких історій

**Плюси**

&#x20;**User Story зосереджена на користувачах**\
Збір вимог і оформлення користувацьких історій починають з інтерв’ю та опитувань. Це допомагає одразу отримати зворотний зв’язок від користувачів: дізнатись їхню точку зору, болі та потреби.

&#x20;**User Story можна обговорювати в команді**\
Основну частину користувацької історії формулюють так, щоб будь-який учасник команди міг запропонувати ідеї, мислячи як користувач.

&#x20;**User Story допомагає поетапно розробляти продукт**\
В історіях описують функції, які можна реалізувати й протестувати за одну ітерацію, або етап. Тому інструмент підходить для ітеративної розробки й Agile.

**Мінуси**

&#x20;**User Story не замінює вимоги**\
Якщо компанії потрібен документ із вимогами, то користувацьких історій недостатньо. User Stories можуть не охоплювати важливі нефункціональні вимоги: продуктивність, масштабованість і безпеку.

&#x20;**Якщо в User Story недостатньо деталей, її можна тлумачити по-різному**\
Непорозуміння виникають, якщо забути важливі деталі або описати їх поверхово. Це може призвести до помилок у продукті.

#### Як формулювати User Story

Користувацька історія складається з кількох частин. Розглянемо, як писати кожну частину User Story.

**Основна частина User Story**

Основну, найлаконічнішу частину пишуть за шаблоном.

Так виглядає класичний шаблон User Story. Іноді в компаніях його змінюють або вигадують власний.\
Працюючи з класичним шаблоном, важливо дотримуватись двох правил:

1. Визначити, хто буде використовувати продукт і з якою метою. Метою може бути конкретна проблема або завдання, яке користувачі хочуть вирішити, або інформація, до якої хочуть отримати доступ. Наприклад, співробітники «Лапки Солюшнз» провели дослідження і з’ясували, що власникам тварин важливо знати, що їхні улюбленці щодня з’їдають необхідну кількість корму і п’ють достатньо води.
2. Описуючи дію, яку хотів би здійснити користувач, важливо не переборщити з подробицями. Не варто писати:\
   «Я, як власник тварини, хотів би отримувати регулярні пуш-сповіщення, в яких буде інформація про те, коли я востаннє годував улюбленця, і нагадування, що скоро потрібно нагодувати його знову».\
   Надмір деталей заважає побачити альтернативне рішення. Краще взагалі уникати назв елементів інтерфейсу в історії.

#### Критерії INVEST для User Story

Написану User Story можна оцінити за шістьма критеріями INVEST, які сформулював консультант і директор з розвитку продукту Білл Уейк.

Критерії INVEST допомагають переконатися, що історія вийшла якісною та корисною. Їх знання часто перевіряють на співбесідах бізнес-аналітиків:

● **Independent** (з англ. «незалежна»). У користувацькій історії краще описувати одну або кілька незалежних функцій. Вони мають вирішити проблему користувача без допомоги інших інструментів.\
Наприклад:\
&#xNAN;_«Як власник домашньої тварини, я хочу мати можливість записувати візити до ветеринара, щоб стежити за здоров’ям улюбленця і не пропускати прийоми»._\
У цій історії описано мінімум функцій, які потрібні користувачу: застосунок має вміти створювати зустрічі з ветеринаром і нагадувати про них. Ці функції не залежать від інших опцій і властивостей застосунку, тому їх можна розробити і протестувати окремо.

● **Negotiable** (з англ. «та, що підлягає обговоренню»). User Story обов’язково потрібно обговорити в команді та внести зміни, якщо буде потрібно. Без обговорення існує ризик, що команда розробки отримає неповне уявлення про завдання.

● **Valuable** (з англ. «цінна»). У функції, яку описує User Story, має бути реальна цінність для користувача.\
Наприклад: можливість стежити за здоров’ям улюбленця та планувати візити до ветеринара.

● **Estimable** (з англ. «та, що піддається оцінюванню»). Хорошу User Story можна оцінити — зрозуміти, скільки часу, ресурсів і грошей займе розробка функції.

● **Small** (з англ. «маленька»). Історія має бути короткою і змістовною. Об’ємні історії складніше оцінювати, і вони можуть потребувати більше ресурсів для реалізації.

● **Testable** (з англ. «та, що піддається тестуванню»). Завдяки критеріям приймання команді розробки буде легше створити потрібну функцію. Тестувати історію краще за один раз — це ще одна причина, чому в історії не повинно бути надто багато деталей.

#### Критерії приймання й обмеження

Критерії приймання додаються незалежно від формату User Story — це умови, які мають бути виконані, щоб історія вважалася завершеною.\
Критерії приймання в User Story — це вимоги до системи, які допомагають розробникам створити потрібні функції.

Співробітники «Лапки Солюшнз» з’ясували, що користувачі хочуть стежити за харчуванням своїх тварин. Для цієї користувацької історії можливі такі критерії приймання:

● Користувач може додавати інформацію про харчування своєї тварини, включно з типом корму, його кількістю і часом доби.\
● Застосунок показує, скільки корму тварина з’їла за день.\
● Застосунок дозволяє встановлювати і відстежувати цілі з харчування, зокрема щоденні та щотижневі показники.

Так виглядає загальна формулювання критеріїв приймання для User Story. Існують різні способи їх опису — глибина і деталізація залежать від потреб команди.

**Обмеження** показують, як і у чому обмежені можливості продукту або функції. Вони визначають, що неможливо, не дозволено або не може бути реалізовано в межах конкретної історії.

Наприклад, у функції для керування харчуванням тварин можуть бути такі обмеження:

● Застосунок не дозволяє завантажувати фото корму.\
● Застосунок не може автоматично коригувати рекомендації з харчування на основі змін ваги або рівня активності тварини.

#### Приклади користувацьких історій

Використовувати User Story можна не лише в розробці застосунків для власників домашніх тварин. Інструмент підійде для різних продуктів: від програмного забезпечення для космічних супутників до сервісів доставки їжі.\
Порівняймо кілька прикладів написання User Story з різних сфер:

|  Ні                                                                                           |  Так                                                                                                                            |
| --------------------------------------------------------------------------------------------- | ------------------------------------------------------------------------------------------------------------------------------- |
| Як користувач, я хочу, щоб застосунок менше зависав.                                          | Як користувач, який часто користується застосунком для роботи, я хочу, щоб при зависанні системи незбережені файли не губилися. |
| Що покращили: ніхто не радіє, коли застосунки зависають, але краще уточнити біль користувача. |                                                                                                                                 |

\| Я, як відвідувач кафе, хочу, щоб продукти, які викликають алергію, позначались спеціальними кольорами в меню, наприклад молочні продукти — синім, а горіхи — коричневим, щоб мені було простіше вибрати страву. | Як людина з харчовою алергією, я хочу, щоб небезпечні інгредієнти були виділені в меню. Так мені буде простіше вибрати підходящу страву. |\
\| Що покращили: прибрали зайві деталі. Конкретні кольори або елементи інтерфейсу краще обговорити під час командної роботи над User Story. |

\| Як користувач, я хочу спілкуватися з друзями, щоб залишатися з ними на зв’язку. | Як активна користувачка соцмереж, я хочу користуватись персоналізованою стрічкою новин, заснованою на моїх інтересах і взаємодії з друзями, щоб не пропустити важливе для мене. |\
\| Що покращили: враховано критерії INVEST — в User Story важливо описувати функцію, яку можна реалізувати й протестувати. |

\| Як офісна працівниця, я хочу повноцінно харчуватися на роботі, щоб бути здоровою. | Як офісна працівниця, я хочу мати можливість замовляти корисну їжу в офіс, щоб правильно харчуватись, коли в мене мало часу. |\
\| Що покращили: проблемі бракувало конкретного рішення — що саме допоможе користувачеві правильно харчуватись. |
